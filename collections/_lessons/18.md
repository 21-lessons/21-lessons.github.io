---
layout: lesson
title: Lekce 18
subtitle: Postupujte pomalu a nic nerozbíjejte
quote: "A tak se loď pomalu plavila pod jasným letním dnem s veselou posádkou a hudbou hlasů a smíchu..."
audio: /assets/audio/21lessons/3-18.m4a
image: /assets/images/monks-mandala-sand-painting.jpg
order: ch3-18
---

Možná je to už mrtvá mantra, ale většina technologického světa stále 
funguje podle hesla "Buď rychlý a rozbíjej věci" (Move fast and break 
things - do roku 2014 slogan společnosti Facebook - pozn. překladatele). 
Myšlenka, že nezáleží na tom, jestli se vám něco povede hned napoprvé, 
je základním pilířem mentality *Selhávej brzy, selhávej často* (..., ale 
selhávej kupředu - citát, jehož autorem je guru osobního rozvoje 
a leadershipu John C. Maxwell - pozn. překladatele). Úspěch se měří 
růstem, takže dokud rostete, je vše v pořádku. Pokud něco napoprvé 
nefunguje, jednoduše změníte směr a pokračujete jinak. Jinými slovy: 
házejte dostatečné množství sraček proti zdi a uvidíte, co se přilepí.

Bitcoin je velmi odlišný. Je jiný už z podstaty. Je rozdílný z nutnosti. 
Jak [upozornil][pointed out] Satoshi, o elektronickou měnu bylo pokoušeno již mnohokrát 
a všechny předchozí pokusy ztroskotaly na tom, že existovala hlava, kterou 
bylo možné useknout. Novum Bitcoinu spočívá v tom, že je to zvíře bez hlavy.

> "Mnoho lidí automaticky odmítá elektronickou měnu jako ztracený případ 
> kvůli všem společnostem, které od 90. let zkrachovaly. Doufám, že je 
> zřejmé, že to byla pouze centrálně řízená povaha těchto systémů, která 
> je odsoudila k zániku."
> <cite>[Satoshi Nakamoto][pointed out]</cite>

Jedním z důsledků této radikální decentralizace je přirozená rezistence 
vůči změnám. Na základní vrstvě bitcoinu nefunguje a nikdy nebude fungovat 
heslo "Buď rychlý a rozbíjej věci". I kdyby to bylo žádoucí, nebylo by to 
možné bez přesvědčení *každého* účastníka, aby změnil své jednání. To je 
distribuovaný konsensus. Taková je povaha Bitcoinu.

> "Povaha Bitcoinu je taková, že jakmile byla vydána verze 0.1, byl 
> základní design vytesán do kamene až do konce jeho existence."
> <cite>[Satoshi Nakamoto][4]</cite>

To je jedna z mnoha paradoxních vlastností bitcoinu. Všichni si myslíme, 
že každý software lze snadno změnit. Ale povaha této bestie způsobuje, že 
změnit ji je zatraceně těžké.

Jak krásně ukazuje Hasu v článku [Unpacking Bitcoin's Social Contract],
změna pravidel Bitcoinu je možná pouze *navržením* změny a následným 
*přesvědčením* všech uživatelů Bitcoinu, aby tuto změnu přijali. Díky tomu 
je Bitcoin velmi odolný vůči změnám, přestože se jedná o software.

Tato odolnost je jednou z nejdůležitějších vlastností Bitcoinu. Kritické 
softwarové systémy musí být antifragilní, což zajišťuje právě provázanost 
Bitcoinové sociální vrstvy s jeho vrstvou technickou. Peněžní systémy jsou 
ze své podstaty kontradiktorní, a jak víme již tisíce let, v nepřátelském 
prostředí jsou nezbytné pevné základy.

> "Tu spadl příval, přihnaly se vody, zvedla se vichřice, a vrhly se na ten 
> dům; ale nepadl, neboť měl základy na skále."
> <cite>[Matouš 7,25 (Český ekumenický překlad)][Mat 7,25]</cite>

V tomto podobenství o domu na skále Bitcoin patrně není tím domem. Je tou 
skálou. Neměnný, nehybný, poskytující základy pro nový finanční systém.

Jak geologové vědí, horniny a skalní útvary se neustále pohybují a vyvíjejí. 
Stejně tak se děje i v případě Bitcoinu. Stačí jen vědět, kam a jak se dívat.

Zavedení [pay to script hash] a [segregated witness] jsou důkazem, že 
pravidla Bitcoinu lze změnit, pokud je dostatečný počet uživatelů přesvědčen, 
že přijetí zmíněné změny je pro síť přínosem. Druhá jmenovaná změna umožnila 
vývoj sítě [lightning network], jednoho z domů budovaných na skále Bitcoinu. 
Budoucí vylepšení, jako jsou [Schnorrovy podpisy][Schnorr signatures], zvýší efektivitu a soukromí, 
stejně jako skripty (čti: smart kontrakty), které budou díky [Taprootu][Taproot] 
k nerozeznání od běžných transakcí. Moudří stavitelé skutečně staví 
na pevných základech.

Satoshi nebyl moudrým stavitelem jen z technologického hlediska. Chápal 
také, že je třeba činit i moudrá ideologická rozhodnutí.

> "Open source znamená, že kdokoli může kód nezávisle kontrolovat. Kdyby 
> byl kód uzavřený, nikdo by nemohl ověřit jeho bezpečnost. Myslím, že pro 
> program tohoto typu je nezbytné, aby byl otevřený."
> <cite>[Satoshi Nakamoto][5]</cite>

Otevřenost je pro bezpečnost klíčová a je neodmyslitelnou součástí open 
source a hnutí svobodného softwaru. Jak Satoshi zdůraznil, bezpečnostní 
protokoly a kód, který je implementuje, musí být otevřené - neexistuje 
bezpečnost skrze utajení (security through obscurity). Další výhoda opět 
souvisí s decentralizací: kód, který lze volně spouštět, studovat, upravovat, 
kopírovat a distribuovat, zajišťuje, že se rozšíří široko daleko.

Radikálně decentralizovaná povaha je to, co nutí Bitcoin pohybovat se pomalu 
a s rozmyslem. Síť uzlů, z nichž každý je řízen nezávislým jednotlivcem, 
je ze své podstaty odolná vůči změnám - ať už jsou škodlivé, nebo ne. Bez 
možnosti aktualizace uživatelům vnutit je jediným způsobem, jak zavést změny, 
pomalé přesvědčování každého jednoho, aby změnu přijal. Právě tento proces 
zavádění a nasazování změn bez centrálního řízení činí síť neuvěřitelně 
odolnou vůči škodlivým změnám. Je zároveň tím, co činí opravu dysfunkčních 
součástí obtížnější než v centralizovaném prostředí, což je důvod, 
proč se všichni snaží v první řadě věci nerozbíjet.

Bitcoin mě naučil, že pomalý postup je jednou z jeho vlastností, nikoli chybou.

---

{% include links.html lesson=18 %}

<!-- Down the Rabbit Hole -->
[lesson1]: {{ '/bitcoin/lessons/ch1-01-immutability-and-change' | absolute_url }}

[pointed out]: http://p2pfoundation.ning.com/forum/topics/bitcoin-open-source?commentId=2003008%3AComment%3A9493
[4]: https://bitcointalk.org/index.php?topic=195.msg1611#msg1611
[Unpacking Bitcoin's Social Contract]: https://uncommoncore.co/unpacking-bitcoins-social-contract/
[Matthew 7:24--27]: https://en.wikipedia.org/wiki/Parable_of_the_Wise_and_the_Foolish_Builders
[Mat 7,25]: http://www.biblenet.cz/b/Matt/7#v25
[pay to script hash]: https://en.bitcoin.it/wiki/Pay_to_script_hash
[segregated witness]: https://en.bitcoin.it/wiki/Segregated_Witness
[lightning network]: https://lightning.network/
[Schnorr signatures]: https://github.com/sipa/bips/blob/bip-schnorr/bip-schnorr.mediawiki#cite_ref-6-0
[Taproot]: https://lists.linuxfoundation.org/pipermail/bitcoin-dev/2018-January/015614.html
[5]: https://bitcointalk.org/index.php?topic=13.msg46#msg46

<!-- Wikipedia -->
[alice]: https://en.wikipedia.org/wiki/Alice%27s_Adventures_in_Wonderland
[carroll]: https://en.wikipedia.org/wiki/Lewis_Carroll
