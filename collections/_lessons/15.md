---
layout: lesson
title: Lekce 15
subtitle: Síla v číslech
quote: "Podívejme se: čtyřikrát pět je dvanáct, čtyřikrát šest je třináct a čtyřikrát sedm je čtrnáct - ach jo! Tímhle tempem se nikdy nedostanu na dvacet!"
audio: /assets/audio/21lessons/3-15.m4a
image: /assets/images/sha256-security.png
order: ch3-15
---

Čísla jsou nezbytnou součástí našeho každodenního života. Velká čísla 
však nejsou pro většinu z nás příliš pochopitelná. Největší čísla, 
se kterými se můžeme v běžném životě setkat, se pohybují v řádu milionů, 
miliard nebo bilionů. Můžeme se dočíst o milionech lidí žijících 
v chudobě, miliardách dolarů vynaložených na záchranu bank a bilionech 
státního dluhu. Přestože je těžké se v těchto titulcích vyznat, 
s velikostí těchto čísel jsme do jisté míry srozuměni.

Ačkoli nám miliardy a biliony mohou připadat povědomé, naše intuice při 
takto velkých číslech již začíná selhávat. Máte představu, jak dlouho 
byste museli čekat, než uplyne milion / miliarda / bilion vteřin? Jste-li
na tom podobně jako já, budete ztraceni, pokud si tato čísla nepřelouskáte 
do důsledku.

Podívejme se na tento příklad blíže: rozdíl mezi těmito hodnotami je nárůst 
o tři řády: 10⁶, 10⁹, 10¹². Přemýšlet o sekundách není příliš praktické, 
takže si to převedeme na něco, co nám hlava pobere:

-  10⁶: Milion vteřin uplynulo během půldruhého týdne.
-  10⁹: Jedna miliarda sekund byla před téměř 32 lety.
-  10¹²: Před jedním bilionem vteřin byl Manhattan pokrytý [silnou vrstvou ledu].

{% include image.html path="./assets/images/xkcd-1225.png" caption="Před zhruba jedním bilionem vteřin. Source: xkcd #1225" %}

Jakmile vstoupíme do oblasti moderní kryptografie, která přesahuje 
astronomické hranice, naše intuice katastrofálně selhává. Bitcoin je 
postaven na velkých číslech a praktické nemožnosti je uhodnout. Tato 
čísla jsou mnohem, mnohem větší než cokoli, s čím se můžeme setkat 
v běžném denním životě. O mnoho řádů vyšší. Pochopení toho, jak velká 
tato čísla skutečně jsou, je zásadní pro celkové pochopení Bitcoinu.

Jako konkrétní příklad uveďme [SHA-256], jednu z [hashovacích funkcí] 
používaných v Bitcoinu. Je přirozené, že si 256 bitů představíme jako 
"dvě stě padesát šest", což není vůbec velké číslo. Číslo v SHA-256 
však hovoří o řádových hodnotách - což je něco, s čím si náš mozek 
neumí dobře poradit.

Délka bitů je sice vhodnou metrikou, ale skutečný význam 256bitového 
zabezpečení se ztrácí v překladu. Podobně jako u výše uvedených milionů 
(10⁶) a miliard (10⁹) jde v případě SHA-256 o hodnotu exponentu (2²⁵⁶).

Jak přesně je tedy algoritmus SHA-256 silný?

> "SHA-256 je velmi silný. Není to jako postupný krok od MD5 k SHA1. 
> Pokud nedojde k nějakému masivnímu průlomu, může vydržet několik 
> desetiletí."
> <cite>[Satoshi Nakamoto]</cite>

Řekněme si to takto. 2²⁵⁶ se rovná následujícímu číslu:

    115 tredeciliard 792 tredecilionů 89 duodeciliard 237 duodecilionů 316 undeciliard 195 undecilionů 423 noniliard 570 nonilionů 985 oktiliard 8 oktilionů 687 septiliard 907 septilionů 853 sextiliard 269 sextilionů 984 kvintiliard 665 kvintilionů 640 kvadriliard 564 kvadrilionů 39 triliard 457 trilionů 584 biliard 7 bilionů 913 miliard 129 milionů 639 tisíc 936.

To je spousta nonilionů! Představit si takové číslo je v podstatě nemožné. 
Ve fyzickém světě není nic, s čím by se dalo srovnat. Je mnohem větší než 
počet atomů v pozorovatelném vesmíru. Lidský mozek prostě není stvořen 
k tomu, aby něco takového dokázal pochopit.

Jednou z nejlepších vizualizací skutečné síly algoritmu SHA-256 je 
následující video Granta Sandersona, příhodně nazvané ["Jak bezpečné 
je 256bitové zabezpečení?"] Krásně ukazuje, jak velký je 256bitový prostor. 
Udělejte si laskavost a věnujte pět minut jeho zhlédnutí. Stejně jako 
všechna ostatní videa [3Blue1Brown] je nejen fascinující, ale také 
mimořádně dobře zpracované. Varování: Hrozí vám pád do králičí nory 
matematiky.

{% include image.html path="./assets/images/youtube-vid.png" caption="Answer: Pretty secure." %}

[Bruce Schneier] použil fyzikální limity výpočtů, aby toto číslo uvedl 
do souvislostí: i kdybychom dokázali postavit optimální počítač, který 
by využíval veškerou poskytnutou energii k [dokonalému převracení bitů], 
postavit [Dysonovu kouli] kolem našeho Slunce a nechali ho běžet 
100 miliard miliard let, stále bychom měli pouze 25% šanci najít jehlu 
v 256-bitové kupce sena.

> "Tato čísla nemají nic společného s technologií přístrojů, jsou to 
> maximální hodnoty, které termodynamika dovolí. A silně naznačují, 
> že útoky hrubou silou proti 256-bitovým klíčům budou neproveditelné, 
> dokud nebudou počítače postaveny z něčeho jiného než z hmoty a nebudou 
> zabírat něco jiného než prostor."
> <cite>[Bruce Schneier][2]</cite>

Hloubku tohoto faktu lze jen stěží vyjádřit. Silná kryptografie převrací 
poměr sil, na který jsme zvyklí v hmotném světě. Nezničitelné věci 
v reálu neexistují. Použijete-li dostatečnou sílu, budete schopni 
otevřít jakékoli dveře, krabici nebo truhlu s pokladem.

Bitcoinová truhla je velmi odlišná. Je zabezpečena silnou kryptografií, 
která nepodléhá hrubé síle. A dokud platí základní matematické předpoklady, 
je hrubá síla to jediné, co máme k dispozici. Ano, je tu také možnost 
[útoku hasákem za 5 dolarů][wrench attack]. Ale mučení nebude fungovat 
proti všem bitcoinovým adresám a kryptografické stěny Bitcoinu útoky 
hrubou silou porazí. I kdybyste se na ně vrhli silou tisíce sluncí. 
A to doslova.

Tato skutečnost a její důsledky byly výstižně shrnuty ve [výzvě 
ke kryptografickému zbrojení][]: "*Žádná donucovací síla nikdy nevyřeší 
matematický problém."*

> "Není vůbec samozřejmé, že by svět musel fungovat tímto způsobem. 
> Ale vesmír se na šifrování tak nějak usmívá."
> <cite>[Julian Assange][call to cryptographic arms]</cite>

Nikdo zatím s jistotou neví, zda je úsměv vesmíru upřímný, nebo ne. 
Je možné, že náš předpoklad matematické asymetrie je mylný a zjistíme, 
že [P se ve skutečnosti rovná NP], nebo najdeme překvapivě rychlá řešení 
[určitých problémů], které v současnosti považujeme za složité. Pokud 
by tomu tak bylo, kryptografie, jak ji známe, přestane existovat 
a důsledky by nejspíš změnily svět k nepoznání.

> "Vires in Numeris" = "Síla v číslech"
> <cite>[epii]</cite>

*Vires in numeris* není jen chytlavé heslo používané bitcoinery. 
Uvědomění si, že v číslech se skrývá nezměrná síla, je hluboké. 
Pochopení této skutečnosti a převrácení stávající rovnováhy sil, 
které umožňuje, změnilo můj pohled na svět a budoucnost, která nás čeká.

Jedním z přímých důsledků tohoto jevu je skutečnost, že nemusíte nikoho 
žádat o povolení ke vstupu do Bitcoinu. Neexistuje žádná stránka, na které 
byste se museli zaregistrovat, žádná správcovská organizace ani vládní 
agentura, které byste museli posílat formuláře se žádostí o povolení. 
Stačí vygenerovat velké číslo a můžete v podstatě začít. Ústřední autoritou 
pro zakládání účtů je matematika. A jen bůh ví, kdo ovládá ji.

{% include image.html path="./assets/images/elliptic-curve-examples.png" caption="Příklady eliptických křivek (cc-by-sa Emmanuel Boutet)" %}

Bitcoin je postaven na našem nejlepším porozumění realitě. Ačkoli je 
ve fyzice, informatice a matematice stále mnoho otevřených problémů, 
některými věcmi jsme si celkem jisti. To, že existuje asymetrie mezi 
nalezením řešení a ověřením správnosti těchto řešení, je jednou 
z takových věcí. Další je, že k výpočtům je potřeba energie. Jinými 
slovy: najít jehlu v kupce sena je těžší než ověřit, zda ta špičatá věc 
ve vaší ruce je skutečně jehla, nebo ne. A najít jehlu vyžaduje práci.

Rozsáhlost prostoru pro Bitcoinové adresy je skutečně ohromující. Počet 
soukromých klíčů ještě více. Je fascinující, jak velká část našeho moderního 
světa se redukuje na nepravděpodobnost nalezení jehly v nezměrně obrovském 
stohu. Nyní si tuto skutečnost uvědomuji více než kdy jindy.

Bitcoin mě naučil, že v číslech je síla.

---

{% include links.html lesson=15 %}

[thick layer of ice]: https://en.wikipedia.org/wiki/Last_Glacial_Maximum
[xkcd \#1125]: https://xkcd.com/1225/
[SHA-256]: https://en.wikipedia.org/wiki/SHA-2
[hash functions]: https://en.bitcoin.it/wiki/Block_hashing_algorithm
[Satoshi Nakamoto]: https://bitcointalk.org/index.php?topic=191.msg1585#msg1585
["How secure is 256 bit security?"]: https://www.youtube.com/watch?v=S9JGmA5_unY
[Bruce Schneier]: https://www.schneier.com/
[flip bits perfectly]: https://en.wikipedia.org/wiki/Landauer%27s_principle#Equation
[Dyson sphere]: https://en.wikipedia.org/wiki/Dyson_sphere
[2]: https://books.google.com/books?id=Ok0nDwAAQBAJ&pg=PT316&dq=%22These+numbers+have+nothing+to+do+with+the+technology+of+the+devices;%22&hl=en&sa=X&ved=0ahUKEwjXttWl8YLhAhUphOAKHZZOCcsQ6AEIKjAA#v=onepage&q&f=false
[wrench attack]: https://xkcd.com/538/
[call to cryptographic arms]: https://cryptome.org/2012/12/assange-crypto-arms.htm
[P actually equals NP]: https://en.wikipedia.org/wiki/P_versus_NP_problem#P_=_NP
[specific problems]: https://en.wikipedia.org/wiki/Discrete_logarithm#Cryptography
[epii]: https://bitcointalk.org/index.php?topic=4994.msg140770#msg140770
[3Blue1Brown]: https://twitter.com/3blue1brown

<!-- Wikipedia -->
[alice]: https://en.wikipedia.org/wiki/Alice%27s_Adventures_in_Wonderland
[carroll]: https://en.wikipedia.org/wiki/Lewis_Carroll
